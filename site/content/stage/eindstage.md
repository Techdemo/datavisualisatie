---
title: "Stageverslag: Korte stage"
date: 2018-09-20T16:49:45+02:00
draft: false
---

1. [Inleiding](#inleiding)
2. [Bubblefish](#overbubblefish)
3. [Stagebegeleider](#stagebegeleider)
4. [Werkzaamheden](#werkzaamheden)
5. [Kwaliteitseisen](#kwaliteitseisen)
6. [Vergadering Klant](#vergaderingklant)
7. [Rolmodel](#rolmodel)
8. [Leerdoelen](#leerdoelen)
9. [Stagebezoek](#stagebezoek)
10. [CMD competenties](#cmdcompetenties)
11. [Bijlage](#bijlage)

## Inleiding
De afgelopen 12 weken heb ik mijn stage gelopen bij Bubblefish interactive in Rotterdam.
Door zelf te gaan zoeken naar stagebedrijven ben ik bij Bubblefish in Rotterdam uitgekomen. Naar mijn mening blijft CMD Amsterdam nog teveel in de bubbel van De Ring leven, vandaar dat ik besloot om zelf op zoek te gaan naar stagebedrijven in Rotterdam.

Nadat ik telefonisch contact op had genomen met Bubblefish werd ik vrij snel uitgenodigd voor een gesprek met Leon Bouterse. Leon is de directeur van het bedrijf en met hem heb ik tijdens het gesprek kunnen sparren over onze visies richting webdesign.
Bubblefish bestond uit een klein team met verschillende disciplines en dat trok mij enorm aan. Ik overweeg in de eerste instantie om mij zoveel mogelijk als developer te ontwikkelen maar omdat er ergens nog een twijfel zit, kon het geen kwaad om ook mee te kijken bij andere disciplines.

Na mijn stage bij Bubblefish interactive heb ik een dubbel gevoel overgehouden. Aan de ene kant heb ik veel kilometers mogen maken als developer. Ik kreeg namelijk veel vrijheid om aan projecten te werken. Aan de andere kant heb ik ook gezien wat leiderschap en bedrijfsvoering met een bedrijf kan doen. Gebrek aan bedrijfsvoering in het constant veranderende digitale landschap kan op termijn niet alleen funest zijn voor je bedrijf, maar belangrijker nog, voor het moraal van je personeel.

## Bubblefish
Bubblefish interactive is een internetbureau in Rotterdam gevestigd op de Goudsesingel. In het Industriegebouw runt Leon Bouterse het bedrijf. Het team bestaat uit 3 developers en een designer/project manager. Bubblefish claimt drie kernwaarden te hebben, namelijk: Persoonlijk contact met de klant, oprecht betrokken en resultaatgericht. In de praktijk streeft Bubblefish naar intensief klantcontact en verzorgde designs die tot in de details zijn uitgewerkt.

Op dit moment is het bedrijf onzeker over zijn specialisaties en producten. Momenteel wordt er besproken welke richting het bedrijf op gaat. De voorkeur naar internet marketing is enorm groot aangezien er niet genoeg expertise en capaciteit in huis is om een volwaardig ‘design agency’ te worden. De wil is er echter wel. Het bedrijf beseft dat het met zijn tijd mee moet gaan en dat het verzorgen van online oplossingen voor bedrijven meer is dan alleen Wordpress, Google analytics en Hotjar installeren.

Het huidige klantenbestand bestaat uit drie groepen: scholengemeenschappen, zakelijke diensten en overheidsdiensten. De grootste klanten waar ze momenteel voor werken zijn onder andere CJG (centrum voor Jeugd en Gezin), Leidsche Rijn en het Vorm collectief.

Het team zelf was enorm leuk om mee te werken. Het zijn gezellige en open mensen. Echter, het team beseft zelf ook dat Bubblefish in moeilijk water vaart. De sfeer was op sommige momenten daarom ook wel om te snijden, vooral wanneer de directeur aanwezig was op het kantoor. Het bedrijf werkt veel met stagiairs.

## Stagebegeleider

Brandon de Vries was mijn stagebegeleider en aanspreekpunt. Echter, in de praktijk leek het alsof het gehele team mijn begeleider was omdat ik aan iedereen vragen kon stellen. Met ieder zijn eigen expertises. De meeste begeleiding heb ik ontvangen van Brandon.

![Brandon de Vries](https://www.bubblefish.nl/wp-content/uploads/2018/07/22280625_289555568227112_3212589040092053504_n.jpg "Brandon de Vries")

Brandon heeft Interactive media design aan het Grafisch Lyceum in Rotterdam gestudeerd. Daar is zijn interesse voor Web development en design ontstaan. Tijdens zijn studie heeft hij twee stages in het buitenland gelopen als developer. Na zijn afstuderen heeft hij een jaar in London gewerkt als Wordpress developer bij Whistler Creative. Na dat jaar is hij teruggegaan naar Rotterdam. Momenteel werkt hij nog bij Bubblefish Interactive.

Brandon is technisch onderlegd dus met hem had ik het meeste een connectie. Gespecialiseerd in Wordpress development. Tijdens mijn stageperiode merkte ik dat hij steeds bezig bleef met het leren van nieuwe vaardigheden en talen. Een enorm goede kwaliteit en dat maakte het ook interessant om na werktijd nog met hem samen te werken en online cursussen te volgen. Verder beheerste hij Javascript, Jquery, PHP, MySQL, SCCS, LESS. .

Naast Brandon kon ik ook bij Patrick Strijards terecht met vragen. Patrick was de (UX en UI)designer en de projectmanager. Dus mijn vragen over hoe je een project moet plannen of leiden kon ik aan hem stellen. Patrick is in 2012 afgestudeerd aan de opleiding Communication & Multimedia design in Rotterdam. ZIjn afstudeerstage als UX’er vond plaats bij DEPT.

## Werkzaamheden
Bij Bubblefish heb ik meegedraaid als Front-end developer. Mijn eerste ervaring als Front-end developer bij een bedrijf vond ik in het begin nogal spannend. Maar al snel merkte ik dat ik, wat betreft techniek, al snel mee kon draaien met Bubblefish. Veel projecten kwamen neer op het uitwerken van een design naar een Wordpress website. In de eerste twee weken ging dit iets wat stuntelig; waar ik gewend was om designs in responsive code uit te werken dachten ze bij Bubblefish daar veel simpeler over. Nadat ik zelf het initiatief nam om er open over te communiceren met het team ging het een stuk beter. Ik begreep wat er van mij verwacht werd. Dat wil niet zeggen dat ik het perse eens was met de werkwijze.

Elke Maandagochtend vond er een vergadering plaats om te bespreken welke werkzaamheden die week door iedereen uitgevoerd zou worden. Dit vond ik fijn omdat het een duidelijk structuur creëerde  in mijn week. Ik wist precies wat ik moest gaan doen en wanneer het af moest zijn. Hierdoor kon ik ook voor mijzelf, iedere week weer een planning maken.

### Orion Reizen

De website voor reisorganisatie Orion Reizen lag al een tijdje op de plank en moest tijdens mijn stageperiode toch echt af. Ik kreeg de taak om de website van Orion te voltooien. In Basecamp kreeg ik een hele lijst aangeleverd met zaken die nog moeten worden afgerond. Dit was geen leuke klus. De Orion website stond namelijk bekend als “het stagiare product”. Iedere development stagiair die voorbij kwam bij Bubblefish had een klein stukje aan deze site gewerkt. De code was een complete chaos en er was niet netjes gewerkt. Dit was weer een perfect voorbeeld van wat er gebeurd als je als developer je code base niet structureert. Daarnaast was te merken dat er weinig sturing was vanuit Bubblefish zelf in dit project.  
Helaas werd dit allemaal mijn verantwoordelijkheid omdat de site eindelijk een keer af moest. Gelukkig heb ik mij hier doorheen gezet. Deels met hulp van Brandon.

### Messe Kalkar
Messe Kalkar is een evenemententerrein in Kalkar, Duitsland. Het terrein bevat naast het welbekende Wunderland Kalkar ook een aantal evenementenzalen. Voor de vaste jaarlijkse evenementen heeft Bubblefish de websites verzorgt. Het gaat om ongeveer 10 websites, allemaal gemaakt met Wordpress. Voor al deze websites heb ik bugfixes uitgevoerd en content bewerkt. Wat mij opviel was dat de bugfixes voornamelijk te maken hadden met dat de websites niet responsive geoptimaliseerd werden.

### GDPR Cookiemelding
Tijdens mijn stageperiode ging de nieuwe Privacy Wetgeving van kracht. Voor alle websites die Bubblefish beheerde was het nodig om nieuwe cookiemeldingen te installeren. Naast Wordpress werkt Bubblefish ook met het Craft cms. Craft draait op PHP. Het verschil is echter dat Craft met een eigen template engine werkt waardoor je meer vrijheid krijgt in hoe je de frontend op zet. Tevens is het voor een developer mogelijk om het cms voor de klant begrijpelijker in te richten.
Voor alle Wordpress websites was er een stappenplan opgesteld door Brandon om de overgang gemakkelijk te laten verlopen. Voor alle Craft websites was er nog geen geschikte cookie melding gecodeerd. Aan mij de taak om deze zelf te schrijven. Er werd mij gevraagd om dit in PHP te schrijven maar ik heb er zelf voor gekozen om dit in Javascript te doen. Dit is goed gelukt, met behulp van een library heb ik een cookiemelding weten te maken die gemakkelijk te implementeren is op een website. Achteraf was er nog wat debat over waarom ik voor Javascript had gekozen. Mijn argument was dat met behulp van javascript, de cookiemelding ook op andere CMS’en (of zelfs een static website) kan worden geïmplementeerd. Php heeft immers altijd iets van een server nodig.

### Bubblefish.nl
Nadat alle websites AVG ‘proof’ waren werd aan mij gevraagd of ik de website van Bubblefish zelf onder de loep kon nemen. De nadruk lag op het aanpassen van de code zodat de website sneller zou laden. Daarnaast was de website moeilijk te onderhouden in het cms. Tijdens het bekijken van de website en zijn code kwam ik er achter dat de website van Bubblefish ook een typisch ‘stagiaire-opdracht’ was. Wederom, code stond ongestructureerd schots en scheef over de bestanden heen. Alle functionaliteiten werden beheerd door een externe plugin. Het design was verouderd en niet geoptimaliseerd voor meer verschillende soorten devices.
Na een vergadering werd er besloten om een compleet nieuwe website te bouwen voor Bubblefish en ik zou mij daar mee bezig houden. Het was moeilijk om dit proces in goede banen te leiden: de directeur werd iedere dag wakker met een nieuw idee voor de website. de designer gaf mij een snelle schets (met balpen op een leeg a4’tje) van hoe het design moest worden. Waar vervolgens de directeur weer over te zeggen had toen ik al 2 dagen in development zat. Na een volgende vergadering heb ik aangegeven dat dit geen manier van werken was. Ik stelde voor om te beginnen met het maken van Wireframes; geen design, alleen maar bepalen waar welke content komt te staan. Wanneer daar goedkeuring op kwam dan pas zou ik beginnen met het code typen.

### Wireframes Bubblefish websites
Het maken van de wireframes heb ik eigenhandig op mij genomen om dit project wat meer structuur te geven. Aan de hand van een gesprek met de directeur en google analytics gegevens ben ik gaan schetsen. De schetsen heb ik vervolgens uitgewerkt in Sketch en gepresenteerd aan de projectmanager en de directeur. Na een paar kleine aanpassingen lag de blauwdruk voor de nieuwe website klaar voor gebruik. Aan de bubblefish website heb ik daarna niet veel meer gedaan omdat mijn stageperiode was afgelopen.

### Updates en Bug fixes
Tijdens de gehele stageperiode moesten er ook updates en bugfixes worden uitgevoerd. In het programma Zendesk konden klanten verzoeken indienen of bugs rapporteren. Vervolgens ging ik hier mee aan de slag. Opvallend was dat veel bugfixes gingen over stijling op mobiele devices. Her en der viel een layout uit elkaar of was tekst niet goed meer leesbaar. Deze bugs heb ik vervolgens opgepakt en opgelost.

## Kwaliteitseisen Bubblefish
Dit is een opsomming van de kwaliteitseisen die van mij verwacht werden tijdens mijn stage bij Bubblefish Interactive.
- Ontwerpen pixel perfect uitwerken in code/wordpress
- Een Desktop design zelf omzetten naar een responsive design.
- Denken in oplossingen
- Professionele werkhouding.
- Producten werken op meerdere soorten browsers en devices
- Wanneer je vastloopt met je werk, altijd hulp vragen aan je collega’s.
- Code moet goed gestructureerd opgezet worden
- Herbruikbare code schrijven
- Tijdsbewaking om niet over budget te gaan.
- Al je projecten voorzien van een Readme

## Conclusie kwaliteitseisen
De kwaliteitseisen die Bubblefish aan mij stelde waren voornamelijk om het budget van een project te beschermen. Iedere keer als ik vastliep moest ik hulp vragen aan collega’s zodat zij mij verder konden helpen. Te lang stilstaan bij een probleem kost teveel tijd en daarmee dus ook geld. Daarnaast, wanneer code goed gestructureerd is opgezet maak je het voor je collega’s makkelijker om het project over te dragen. Zo hoeven zij niet eerst uit te zoeken wat je überhaupt hebt uitgevoerd.

## Bijeenkomst Klant
Op 4 Juli heb ik een meeting bijgewoond waarin de laatste aanpassingen aan een ontwerpen werd besproken. CVO is de vereniging voor Christelijk voortgezet onderwijs van Rotterdam en omgeving. Bubblefish kreeg de opdracht om een nieuwe website op te zetten voor de vereniging. Daarnaast moest er ook een intranet opgezet worden voor zowel de docenten en de studenten.

Het design wat op tafel lag was al in een gevorderd stadium. Toch zag de klant nog een aantal aanpassingen. Aan de hand van een aantal agendapunten liepen wij het ontwerp door. Naast mij was er nog een developer aanwezig en een projectleider.
Wat betreft de huisstijl was er niet zoveel mis, de klant was daar enorm tevreden over. De meeting ging vooral over UX van de website, daar was de klant simpelweg niet tevreden over. Met name de homepage werd uitvoerig besproken. Omdat de vereniging uit meerdere scholen bestond moest er een manier gevonden worden om alle scholen overzichtelijk te tonen op de homepage. Dat is een ontwerpprobleem waar de designer van Bubblefish niet goed over had nagedacht. Zijn oplossing was om in een imageslider alle scholen voorbij te laten komen. Maar volgens de klant zie je dan nog steeds niet alle scholen in 1 oogopslag. Je moest immers door de imageslider heen scrollen om bepaalde scholen te zien. Dit bracht een aantal aanpassingen met zich mee die vervolgens weer vertaald moesten worden naar de developers.

Het ontwerp werd bekeken in de vergaderkamer van het bedrijf. Dit is een afgesloten ruimte waar een groot scherm hangt met daarop aangesloten een mac mini. Dit was wel fijn om te hebben omdat je werk goed te presenteren is. Daarnaast kun je ook gelijk controleren hoe responsive je designs zijn op een groot scherm.
Wat ik vreemd vond was dat het ontwerp door de developers al in een vergevorderd stadium was wat betreft code, terwijl er nog geen groen licht was gegeven door de opdrachtgever. Om vervolgens te laten toevoegen door de developers kost teveel tijd. Daarmee ook dus geld. Maar het gaf mij ook het idee dat de designer zijn werk niet goed deed.

## Rolmodel
![Patrick Strijards](https://www.bubblefish.nl/wp-content/uploads/2018/07/patrick.jpg "Patrick Strijards")

Een rolmodel kiezen bij Bubblefish was een moeilijke klus. Aangezien ik van niemand bij Bubblefish onder de indruk was over zijn/haar vaardigheden. Laat staan het vermogen om een bedrijf te leiden of om een project te leiden. Toch kies ik voor Patrick Strijards als mijn rolmodel vanwege zijn dubbelrol binnen het bedrijf. Hij is designer en projectmanager. Patrick gaf zelf aan tijdens een gesprek dat hij deze dubbelrol juist heel erg fijn vindt. Hij vindt op deze manier meer diversiteit in zijn taken en dat houdt hem juist productief. Dit spreekt mij wel aan. Waar ik

Daarnaast is Patrick ook vaak te vinden op de werkvloer van de opdrachtgevers. Dit is vaak om te vergaderen met opdrachtgevers over wat er nou precies moet gebeuren. Tijdens mijn stage was hij regelmatig te vinden bij de opdrachtgevers CJG en CVO.

Wat ontbrak bij Patrick als projectleider was het vermogen om daadwerkelijk een traject uit te stippelen voor het team. Hij deelde wekelijks een beetje taken uit onder het team en ging er van uit dat het daarmee was opgelost. Wat daarbij ontbrak was hele duidelijke en concrete communicatie. Daarom kwam het regelmatig voor dat een stap in het traject niet behaald werd of onvoldoende. De verantwoordelijk lag volgens hem dan altijd bij iemand anders. Wederom waren Developers hierdoor de klos en mochten zij verantwoording aan Patrick en Leon(directeur) afleggen.
Als designer is Patrick zeker vaardig. Hij maakt voor het klantenbestand van Bubblefish mooie en strakke designs die altijd wel werken. Echter, hij denkt totaal niet na over responsieve designs en interacties. Laat staan UX. Hij gaat er dan wederom vanuit dat de developer dit zelf wel aanvult en opvangt. Kleine interacties moesten altijd geanimeerd worden door de developer zonder verdere uitleg. Wanneer de animatie dan eenmaal klaar was moest de developer dit aan Patrick laten zien voor goedkeuring. Wanneer Patrick de animatie niet mooi vond gaf hij (onvolledige) aanwijzingen over hij het wel graag zou willen zien. Het was dan weer aan de developer om een aantal uur te besteden aan het opnieuw coderen van een animatie. Met deze werkwijze was ik het nooit eens en dit zou ik zelf later anders willen zien wanneer ik een volwaardige baan heb.

## Leerdoelen
### Begrijpen en kaderen
*“Tijdens mijn stage periode wil ik leren om mij te kunnen concentreren op alleen datgene wat echt nodig is voor het product.Ik raak snel afgeleid en daardoor wil ik teveel doen in de tijd die voor mij beschikbaar is. Ik wil begrijpen wat nodig is en dat kunnen kaderen in de tijd die ik beschikbaar heb.”*

In deze stage heb ik geleerd om meer vragen te stellen aan je collega’s/opdrachtgevers. Het doorvragen is nodig om volledig een probleem te begrijpen zodat je uiteindelijk kan gaan kaderen wat nou echt belangrijk is. Welke taken prioriteit hebben kun je deels zelf bepalen en begrijpen. Maar wanneer je het ontwerpprobleem echt begrijpt door veel vragen te stellen kun je ook met ideeën komen. Ideeen om een project en/of product beter te maken.

### Conceptualiseren
*“Gedurende mijn stage wil ik kijken waar ik (voor mij) nieuwe technieken kan toepassen in producten/projecten.”*

Gedurende de stage ben ik online actief op zoek gegaan naar kanalen waarmee ik op de hoogte kan blijven van nieuwe technieken op het gebied van Front-end development. Daardoor heb ik een aantal interessante nieuwe technieken geleerd. Echter, dit was niet het goede bedrijf om nieuwe technieken uit te proberen of toe te passen. Bubblefish zit zo enorm vastgeroest in dezelfde oude werkwijzen dat het introduceren van nieuwe manieren om een ontwerpprobleem aan te gaan, heel moeizaam gaat. Een voorbeeld hiervan is de nieuwe website voor Bubblefish. Ik stelde voor om de nieuwe website van Bubblefish met iets anders te bouwen dan Wordpress. Hiervoor had ik een aantal sterke argumenten maar hier werd niks mee gedaan. Het doorslaggevende argument vanuit het bedrijf om de website in Wordpress te bouwen was dat de directeur dan gebruik kon maken van de Yoast SEO plugin. Deze was volgens hem noodzakelijk om hoger te komen in Google…
Echter, ik heb wel het een en ander kunnen doen op het gebied van SVG animatie. Iets wat ik voor mijn stage nog niet beheerste.

### Verbeelden en maken
*“Gedurende mijn stage wil ik leren om mijn ideeën concreet te maken en deze voldoende te kunnen overbrengen op mijn collega’s.”*

Tijdens mijn stage voelde ik mij wel als een lid van het team. Ik mocht meewerken aan bestaande producten. Naar mijn input en ideeën werd geluisterd en veel van mijn werk is ook echt gebruikt. Daarnaast leerde ik dat het soms niet eens gaat om je eigen ideeën over te brengen op je collega’s. Wat ik ontdekte was dat het ook een waardevolle eigenschap is om ideeën in goede banen te leiden en deze te kunnen destilleren naar 1 concreet plan.  Een voorbeeld hiervan is het ontwerp van de nieuwe Bubblefish website.
Tijdens het ontwerpen van de nieuwe Bubblefish website werden er zoveel ideeën rondgeslingerd door het gehele team, dat er geen rode lijn meer te vinden was. Bij Bubblefish werd er niet gewerkt met het principe ‘content first’. Het is dan gevaarlijk makkelijk om steeds te blijven kijken naar websites van andere internetbureau’s voor inspiratie en om in deze fase te blijven hangen. Vanuit dit probleem kwam mijn voorstel om te beginnen met wireframes, puur om te bepalen waar op de site, wat voor soort content geplaatst moest worden.
Hiermee dwong ik het team en het bedrijf om na te denken over datgene wat zij willen aanbieden aan hun bestaande klanten maar, ook aan toekomstige klanten. Wat wil je als bedrijf over jezelf vertellen? Hieruit kwam iets waar ik zelf trots op ben; de nieuwe website van Bubblefish straalt meer persoonlijkheid uit en minder het “wij-maken-Wordpress-sites” gehalte.

### Evalueren
*“Gedurende mijn stage wil ik leren om kritisch te kunnen kijken naar mijn eigen werk en opzoek te gaan naar feedback van mijn collega’s.”*

Tijdens mijn stage was ik vaak niet kritisch genoeg op mijn eigen werk. Ik heb geleerd dat ik producten vaker moet testen op verschillende devices en browsers. Het product is niet klaar voordat ik dit heb gedaan. Ik was actief op zoek naar feedback van mijn collega’s. Met name Patrick omdat hij de projectmanager was en de eindverantwoordelijke.


### Multidisciplinair samenwerken
*“Tijdens mijn stageperiode wil ik leren om met mensen samen te werken en te communiceren van andere disciplines, binnen het kader van de opdrachten.“*

Een duidelijk leerpunt voor mij is om door te vragen wanneer een collega mij een opdracht overhandigt. Alleen wanneer ik de opdracht en het ontwerpprobleem volledig begrijp kan ik optimaal functioneren. Alleen dan kan ik voor mijzelf een duidelijke planning maken en bedenken welke taken prioriteit hebben.
Tevens ben ik dan in staat om meer mee te denken en zelf met suggesties te komen tijdens bijvoorbeeld een teamvergadering of in een meeting met een klant.

### Manifesteren en presenteren
*“Gedurende mijn stageperiode wil ik leren om mijn concrete ideeën te kunnen onderbouwen naar mijn collega’s en/of klanten.”*

Aan mijn collega-developers heb ik bepaalde keuzes zeker kunnen onderbouwen. Om als voorbeeld te noemen: de GDPR cookie melding die ik zelf heb geschreven. Mijn onderbouwing om javascript te gebruiken hiervoor was sterk in die zin, ik benadrukte de houdbaarheid van de code. De cookiemelding werkte met een javascript library, deze vergt niet zoveel onderhoud als een wordpress plugin. Daarnaast is de cookiemelding nu ook te gebruiken op websites die niet draaien op Wordpress.
Wat ik heb moeten leren is het aanvaarden van mensen die bij voorbaat niet openstaan voor verandering/verbetering. Ik vond dit moeilijk en heb dit altijd al moeilijk gevonden. Waar ik dan wel trots op ben is dat ik heb geleerd om deze personen ‘wat meer met rust te laten’. Waar ik voorheen nogal door kan drammen had ik nu meer besef van mijn plek als stagiair en trok ik mij even terug.  

### Initiëren, organiseren en regisseren
*“Tijdens mijn stageperiode wil ik leren werken met de methodes/processen waar het stagebedrijf ook mee werkt. Denk aan projectmanagement software maar ook de zelf opgelegde processen op het team, binnen het bedrijf.”*

Het gebruik van processen en projectmanagement bij Bubblefish was een beetje aan de magere kant. Het gestructureerd werken met behulp van een goede planning ontbrak namelijk bij Bubblefish. Er was alleen een opleveringsdatum bekend voor de website maar bepaalde ‘milestones’ ontbraken of waren slecht gecommuniceerd naar het personeel. Dus wellicht heb ik te weinig geleerd hierover bij Bubblefish.
Voor bugfixes en updates was er een to-do lijst beschikbaar in Basecamp. Deze waren wel nuttig aangezien de klant hier zelf ook zicht op had. Zo was het voor iedereen inzichtelijk wat er al wel gedaan was en wat niet. In sommige gevallen kon ik ‘comments’ plaatsen die de klant dan weer zag. Zo had ik voor Orion soms extra content nodig en via Basecamp kon ik de klant verzoeken om dit aan te leveren.  

### Ontwikkelen en reflecteren
*“Gedurende mijn stageperiode wil ik leren om te kunnen reflecteren op mijn eigen werk. Daarnaast wil ik leren om mijn eigen producten steeds in kleine sprints te verbeteren. Om zo voor mijzelf het overzicht te bewaren binnen een project/product.”*

Ik moet actiever gaan reflecteren op mijn eigen werk. Zo vergat ik vaak nog om een product te testen op verschillende browsers en devices wat weer complicaties met zich meebracht. Verder ben ik wel actief op zoek gegaan naar feedback van mijn collega’s. Wat ik opmerkte was dat ik meer feedback ging vragen bij specifieke mensen dan bij iedereen. Dit kwam deels door het verschil in discipline maar ik merkte ook vaak op dat ik het feedback van de developers serieuzer nam dan die van de designer. Dit is een belangrijk kritiekpunt naar mijzelf waar ik in de toekomst aan moet werken.

### Onderzoeken
*“Tijdens mijn stageperiode wil ik leren om bevindingen te kunnen halen uit onderzoek om deze vervolgens toe te passen in mijn eigen werk.“*

Voor het onderzoek ben ik actief opzoek gegaan naar kanalen waar ik informatie kan vergaderen over mijn werkveld. Zo vond ik regelmatig blogposts die interessant waren om te lezen en vaak plaatste ik deze dan ook in het Slack kanaal van de developers. Zij waren daar blij mee en reageerde dan ook weer met blogposts om voor mij te lezen.
Waar ik veel onderzoek naar heb gedaan tijdens mijn stageperiode is het gebruik van SVG animatie op het web. Een aantal van deze technieken heb ik toegepast op mijn werk.

## Stagebezoek

Op 21 Juni is Jan Scholte op stagebezoek geweest. Naar aanleiding van de informatie over het gesprek op Moodle, had ik zelf een document voorbereid. Dit was een overzicht van wat ik tot nu toe van mijn stageperiode vond en welke praktische zaken ik nog wilde bespreken.

Vooraf aan het gesprek met mijn stagebegeleider, vond er eerst een kort gesprek plaats met alleen Jan. Hierin werd besproken dat Bubblefish niet het ideale bedrijf was om stage te lopen voor mij. Ik had geen geschikt stagebedrijf gevonden voor mijzelf en daarvan zag ik nu de consequenties. Echter, de conclusie was dat ik deze stageperiode ging afmaken en dat ik hiervan moest leren. Zien hoe een bedrijf niet goed functioneert is ook een leerervaring. Ik omschreef het zelf als “bij Bubblefish zie ik heel duidelijk wat ik niet wil na mijn studie”.

Vervolgens vond het gesprek samen met mijn stagebegeleider, Patrick, plaats. Zoals ik al eerder omschreef was er niet een iemand binnen het team, een prominente stagebegeleider. Maar ik koos Patrick uit om het gesprek mee te voeren omdat ik het idee had dat hij het meest zicht had op mijn ontwikkeling als CMD’er.

In het gesprek kwamen een aantal zaken naar voren maar mijn belangrijkste inzicht was dat ik beter moet leren communiceren. Voornamelijk met mijn teamgenoten op de werkvloer. Het was tijdens mijn stage namelijk al een aantal keer voorgekomen dat ik een opdracht kreeg en zonder door te vragen, begon met coderen. Na een aantal uur kwam ik erachter dat het coderen helemaal niet nodig was maar dat ik het sneller met een Wordpress plugin kon oplossen. Naar het idee van Patrick had ik op deze manier een aantal belangrijke uren verspild en had ik mijn opdracht veel later af dan dat de planning was. Had ik doorgevraagd in het begin, had Patrick(of iemand anders) mij verteld dat ik de opdracht beter anders aan had kunnen pakken. Hierin moet ik leren om altijd door te vragen wanneer ik een opdracht krijg van iemand. Het is niet erg om meer vragen te stellen. Soms zie ik zelf nog als een teken van onwetendheid vanuit mij. Dat moest ik snel afleren in de tweede helft van mijn stage.

### Begrijpen en kaderen
Tijdens de stage heb ik kritisch gekeken naar mijn toekomstplannen om developer te worden. Hoewel ik op de eerste plaats nog steeds een bekwame front-end developer wil worden is mijn interesse in andere rollen binnen een bedrijf gewekt.

### Conceptualiseren
In het 3e jaar wil ik mezelf meer dwingen om mij niet zo druk te maken om datgene wat ik denk dat er van mij verwacht wordt. Ik wil meer bezig zijn met toffe producten maken die ook het nut dienen. Op deze manier wil ik open staan voor nieuwe concepten en mezelf dwingen om creatiever om te gaan met projecten.

### Verbeelden en maken
In het 3e jaar wil ik mij meer bezig houden met eigen projecten, naast de vakken die ik krijg op school. Ik denk dat dit het moment is om te gaan experimenteren met projecten. Als je een idee krijgt, moet je het eigenlijk gaan bouwen. Hoe gek het idee ook is.

### Evalueren
In het 3e jaar wil niet alleen actiever om feedback vragen van mijn docenten, maar ook leren om mijn ontwerpkeuzes nog beter te beargumenteren. Daar heb ik op dit moment nog moeite mee. Wellicht komt dit doordat ik nog steeds te impulsief werk aan mijn opdrachten. Hiervoor moet ik mezelf meer vragen stellen over de opdracht die ik op dat moment aan het maken ben. Zodat ik het ontwerpprobleem en mijn oplossing nog beter leer begrijpen.

### Multidisciplinair samenwerken
Leren samenwerken binnen een team gaat nu al best goed. Ik ben een sociaal persoon dus in de omgang met mijn collega’s gaat het best vlot. Echter, in een groep ben ik nog te vaak bezig met het doen van concessies. Dit doe ik onbewust om de vrede in een groep en confrontaties te vermijden. In het 3e jaar ga ik hier bewuster mee aan de slag. Ik plaats mij met dit gedrag, onnodig naar de achtergrond binnen een groep.

### Manifesteren en presenteren
Op stage heb ik met verschillende persoonlijkheden gewerkt. Het blijft een uitdaging om je ideeën en concepten zodanig te verwoorden of uit te beelden, dat het gehele team je begrijpt. Echter, tijdens mijn stageperiode ben ik er beter in geworden. Tijdens mijn 3e jaar wil ik deze groei graag doorzetten.

### Initiëren, organiseren en regisseren
Een planning maken binnen een project en mij daar aan houden is iets wat ik moeilijk blijf vinden. Nog steeds begin ik te laat met opdrachten en hiermee loop ik nog steeds tegen de lamp. Als 3e jaars is dit iets wat echt niet meer door de beugel kan. Dit ga ik zeker aanpakken.

### Onderzoeken
Gedurende mijn stageperiode heb ik geleerd om veel onderzoek te doen naar nieuwe technieken binnen het gebied van Front-end development. Mijn leergierigheid wordt enorm aangewakkerd door het lezen van blogposts van developers die een nieuwe techniek uitproberen.Dit is enorm nuttig gebleken tijdens mijn stage en ik zal dit in het 3e jaar zeker doorzetten.
